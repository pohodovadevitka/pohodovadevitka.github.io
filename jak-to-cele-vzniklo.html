---
title: "Jak to celé vzniklo?"
layout: default
permalink: "/jak-to-cele-vzniklo/"
---

<h1 class="py-3">Jak to celé vzniklo?</h1>
<p>
  Myšlenka uspořádat v Bíteši běžecký závod je stará už nějaký ten rok a zrodila
  se v hlavě mé a mých běžeckých kolegů a kamarádů Martina, Ondry a Petra během
  jednoho z dlouhých zimních výklusů, kdy mozek ještě stíhá myslet a rodí se
  řada nápadů – někdy snad i dobrých. :-)
</p>
<p>
  Každý z nás, často společně, jsme objezdili desítky závodů větších i menších
  v okolí poměrně blízkém i vzdálenějším. Nejčastěji se účastníme závodů v Brně
  a jeho okolí, kde se koná nespočet běžeckých akcí, stejně jako v celém
  Jihomoravském kraji. Fakt, že Vysočina je na běžecké závody o poznání
  „slabší“, je do očí bijící, což byl jeden z hlavních motivů závod v Bíteši
  uspořádat. Okolí Bíteše máme proběhané skrz naskrz a víme, že se zde dá
  vymyslet spousta pěkných tras pro závod krosový, silniční nebo kombinovaný.
  Světe div se, i v Bíteši je v poslední době zřejmé, že běžecký „boom“ z
  větších měst dorazil taky k nám. Ještě před několika lety aby běžce na
  Bítešsku pohledal, dneska už tu a tam nějaký „forest“ utíká. A to je dobře!
</p>
<p>
  Letos už konečně myšlenka uzrála natolik, aby se dostalo i na její provedení.
  Prvotní nápad byl závod uspořádat na Hody, kdy se v Bíteši koncentruje nejvíce
  lidí a bylo by na místě obohatit kulturní program tím sportovním. Nicméně
  návrh byl zamítnut proto, že většina Bítešáků je z pochopitelných důvodů na
  Hody nepoužitelná k jakékoliv náročnější pohybové činnosti, než je návrat domů
  z víru oslav, což by se pravděpodobně týkalo i nás, organizátorů. Proto bylo
  rozhodnuto, že se závod uskuteční o víkend později, kdy závod navíc nekoliduje
  s jinými závody na Brněnsku.
</p>
<p>
  Chceme, aby letošní první ročník nebyl zároveň poslední, ale aby se ze závodu
  v Bíteši stala každoroční záležitost. Nemáme sice zkušenosti s pořádáním
  běžeckých závodů, ovšem leccos jsme pochytili z jiných běžeckých akcí a
  nadšení nám nechybí. Letošní ročník bude „startovací“, kdy neočekáváme
  bůhvíjakou účast, tím spíš budeme rádi za každého, kdo dorazí a našim cílem
  bude, aby se vrátil i za rok. Čas běží a do startu zbývá měsíc. Přípravy se
  začaly řešit sice poměrně pozdě, ale děláme, co je v našich silách. Věříme, že
  se vám závod bude líbit. Sledujte náš web, kde se dozvíte v nejbližší době
  víc.
</p>
<p>Těšíme se na vaši účast!</p>
<p>Z+M+O</p>
